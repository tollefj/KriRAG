{"id": "/dokument/TRSTR/avgjorelse/toin-2022-86571", "introduction": ["Saken gjelder innleggelse til tvungen observasjon i medhold av straffeprosessloven § 167.", "Østre Innlandet tingrett avsa den 13. september 2020 kjennelse med slik slutning:", "1.A, f. [00.00.1984] kan innlegges til undersøkelse på psykiatrisk sykehus eller annet egnet undersøkelsessted, etter de rettsoppnevnte sakkyndiges beslutning, men ikke utover 6 – seks – uker.2.Terje Tørrissen og Monica Flermoen er ikke inhabile til å tjenestegjøre som rettsoppnevnt sakkyndig.", "Om de nærmere omstendighetene rundt saken, herunder om påtalemyndighetens anmodning om tvungen observasjon vises til kjennelsen.", "Kjennelsen ble truffet uten forutgående rettsmøte, idet retten fant saken tilstrekkelig opplyst.", "A anket kjennelsen. I kjennelse av 11. oktober 2022 bestemte Østre Innlandet tingrett at slutningens punkt 1 i kjennelsen av 13. september 2020 ikke kan iverksettes før det er holdt rettsmøte til behandling av spørsmålet.", "As anke over at Tørrissen og Flermoen ikke var inhabile ble forkastet i lagmannsrettens kjennelse av 18. oktober 2022. Denne avgjørelsen er anket til Høyesterett og er ikke avgjort.", "Rettsmøte til behandling av spørsmålet om tvungen observasjon ble holdt i Østre Innlandet tingrett den 26. oktober 2022. Siktede møtte og avga forklaring. Retten mottok også forklaring fra rettsoppnevnt sakkyndig Tørrissen.", "Påtalemyndigheten fastholdt begjæringen om tvungen observasjon og viste til at vilkårene for dette i straffeprosessloven § 167 er oppfylt.", "Forsvareren har anført at vilkårene for tvungen observasjon ikke er oppfylt. Han har særlig pekt på at de rettsoppnevnte er inhabile og at han ikke ønsker å samarbeide med disse. Han har videre vist til at A har fritatt for taushetsplikt slik at både politiet og de rettsoppnevnte kan innhente det de vil av helseopplysninger om ham. Det er dermed ikke slik at han ikke samarbeider om opplysning om sin helsesituasjon.", "Forsvareren har videre vist til at det ikke er nødvendig med tvungen observasjon. Så lenge han ikke ønsker å samarbeide med de sakkyndige vil det heller ikke være noe utbytte av tvungen observasjon. Dette er bekreftet av sakkyndig Tørrissen. Dersom tvungen observasjon skal besluttes må det dessuten være holdepunkter for at A virkelig har en psykisk lidelse som har betydning for straffespørsmålet. A har vært involvert i en rekke straffesaker de senere årene, og tilregnelig har aldri vært noe tema der.", "A la ned påstand om at begjæringen om tvungen observasjon ikke tas til følge."], "paragraphs": {"KAPITTEL_1": {"title": "Rettens vurdering", "content": ["For så vidt gjelder de rettslige utgangspunktene for vurderingen av om vilkårene for tvungen observasjon etter straffeprosessloven § 167 er tilstede viser retten til tingrettens kjennelse av 13. september 2022.", "Retten legger til grunn at det må foreligge skjellig grunn til mistanke om siktedes tilregnelighet for at det kan treffes beslutning om tvungen observasjon, jf. Rt-1915-411. Dette vilkåret er oppfylt. Retten viser til at siktede selv omtaler seg som bipolar og mener seg diagnostisert med en bipolar lidelse. I epikrise datert 31. mars 2022 fra [DPS] (dok 08,02,37) opereres det med diagnosen F31.9 Uspesifisert affektiv lidelse.", "Denne diagnosen går også igjen i epikrisen fra Sykehuset Innlandet (dok 08,02,33 og 08,02,34). Retten viser ellers til at siktede, til behandlere, blant annet forteller at han hører stemmer og synshallusinerer (dok 08,02,34 og 08,02,33).", "Retten legger til grunn at bipolar lidelse er en psykoselidelse som kan gi grunnlag for tvil om siktedes tilregnelighet, jf. NOU 2014:10 punkt 8.4.4.2.5. Retten legger videre til grunn at det det ikke er holdepunkter i saken for at siktede har andre former for psykiske lidelser som gir grunnlag for tvil om tilregnelighet. Retten har i den sammenheng merket seg at de sakkyndige i brev av 7. juni 2022 har opplyst at det foreligger «mistanke om en underliggende alvorlig psykisk lidelse (bipolar lidelse m.m.). Slik lidelse kan ha betydning for besvarelse av mandat». Dette «m.m.» kan underbygge at det ikke bare er bipolar lidelse det er snakk om, men også andre lidelser. Hvilke andre lidelser det er snakk om er imidlertid ikke belyst for retten. I de sakkyndiges brev av 25. juli 2022 er det kun vist til «opplysningene om bipolar lidelse og behandlingen av denne». Heller ikke under Tørrissens forklaring i rettsmøtet den 26. oktober 2022 fremkom opplysninger som tilsa at de sakkyndige mistenker andre sinnslidelser enn bipolar lidelse. Riktignok opplyste Tørrissen under rettsmøtet om at det i journalene fra 2021 er opplysninger som underbygger et «psykosegjennombrudd», men retten oppfatter ikke dette som annet enn uttrykk for en eventuell bipolar lidelse. Retten viser ellers til at siktede er straffet et tiltalls ganger siden 2003 (åtte ganger etter hovedforhandling) uten at tilregnelighet etter det opplyste har vært tema.", "Retten tar på denne bakgrunn utgangspunkt i at tvungen observasjon tar sikte på å avklare som siktede har en bipolar lidelse eller lignende diagnose.", "Retten legger til grunn at avklaring om bipolar lidelse er nødvendig for at de sakkyndige kan besvare mandatet. Retten viser til sakkyndig Tørrisses forklaring om dette. Retten legger også til grunn at dette ikke lar seg avklare på bakgrunn av helseopplysningene som foreligger i saken. Sakkyndig Tørrissen forklarte i retten at de har mottatt omfattende helseopplysninger, men at det ikke foreligger noen opplysninger for perioden 2013 til 2019. Det er uklart for retten om dette skyldes at siktede ikke har vært i kontakt med helsevesenet i denne perioden, eller om siktede ikke ønsker å opplyse om dette og politiet ikke har klart å finne frem til disse opplysningene på egenhånd. Dette er ikke avgjørende for retten. Det sentrale er at siktede har opplyst at diagnosen bipolar lidelse ble satt på slutten av 90-tallet. Eventuelle utredninger for dette skulle dermed ha foreligget i det materialet politiet allerede besitter. Retten finner det dermed mest sannsynlig at noen slik diagnose aldri ble skikkelig utredet.", "I vilkåret om at tvungen observasjon må være «nødvendig» i straffeprosessloven § 167 forstand, må det etter rettens syn innfortolkes et krav om at observasjonen er egnet til eller kan gi ytterligere opplysninger om siktedes sinnstilstand enn det som kan innhentes på annet hold.", "Dette reiser igjen spørsmålet om det må oppstilles et krav om en viss sannsynlighet for at tvungen observasjon gir slik informasjon. Dersom tvungen observasjon ikke under noen omstendighet vil kunne gi ytterligere informasjon kan dette ikke besluttes. Utover dette legger retten til grunn at vurderingen av sannsynligheten for å oppnå ytterligere informasjon må inngå i den samlede vurderingen under nødvendighetsvilkåret, herunder spørsmålet om inngrepet er uforholdsmessig.", "I kjennelsen av 13. september 2022 uttalte retten følgende om disse vurderingene:", "Etter rettens vurdering er en beslutning om tvungen observasjon ikke et uforholdsmessig tiltak. Selv om mistankegrunnlaget mot siktede ikke synes spesielt sterkt, jf. også Østre Innlandet tingretts fengslingskjennelse av 22. mars 2022, gjelder siktelsen et alvorlig forhold. Retten legger også vekt på at det er mange opplysninger i saken som underbygger at A kan ha psykiske utfordringer som er av betydning for skyld- eller straffespørsmålet. Hensynet til sakens fullstendige opplysning tilsier med styrke at siktedes psykiske helse utredes nærmere. Retten legger videre vekt på at innleggelse til tvungen observasjon ikke synes å være mer tyngende for siktede enn det som må påregnes ved et slikt tiltak. Han har hatt en rekke kontaktpunkter med psykiatrien gjennom en årrekke, og tvungen observasjon nå vurderes ikke særskilt stigmatiserende for ham. Retten legger videre til grunn at siktede er tilstrekkelig orientert om hans plikter og rettigheter ovenfor de sakkyndige, og at han forstår konsekvensen av ikke å samarbeide med disse", "Retten har merket seg at Eidsivating lagmannsrett, i kjennelse av 20. oktober 2022 (som gjelder varetektsfengsling av siktede), uttalte at mistankegrunnlaget var «solid». Siktede er nå varetektsfengslet og vil formentlig være dette frem til hovedforhandling i saken, herunder i den perioden tvungen observasjon etter planen skal foregå. Han er dermed frihetsberøvet i utgangspunktet, og tilleggsbelastningen ved å være frihetsberøvet i institusjon anses liten. Utover dette er tingrettens vurdering fremdeles dekkende, men med et vesentlig tilleggsmoment:", "Sakkyndig Tørrissen forklarte i retten at for å komme videre med diagnostiseringen forutsetter dette at siktede samarbeider med institusjon han legges inn på og med de sakkyndige. Retten forsto Tørrissen slik at han med «samarbeide» mente at siktede samtalte med personellet og/eller de sakkyndige. Tørrissen forklarte videre at hvis siktede ikke ønsker å samarbeide vil man kunne observere ham og få funksjonsbeskrivelser, men at man ikke ville komme nærmere en diagnostisering av bipolar lidelse.", "Retten legger til grunn at siktede ikke vil samarbeide, verken med de sakkyndige eller med behandlende personell på den institusjonen som han eventuelt legges inn på. Retten kan da ikke forstå det annerledes enn at innleggelse til tvungen observasjon med stor grad av sannsynlighet ikke vil gi de avklaringer som de sakkyndige mangler. Retten forstår det slik at et samarbeid fra siktedes side er nødvendig uavhengig av om det er snakk om diagnostisering av bipolar lidelse eller andre lidelser i dette spekteret, jf. opplysningen om «psykosegjennombrudd».", "Retten ser med dette ikke helt bort fra at tvungen observasjon kan gi noe ytterligere informasjon om siktedes fungering og at dette kan ha betydning for de sakkyndiges vurdering. Retten ser det likevel slik at sannsynligheten for dette – og verdien av en eventuell informasjon – er så liten at det samlet sett må anses uforholdsmessig å beslutte tvungen observasjon. Retten peker i den forbindelse på at rene funksjonsbeskrivelser formentlig også kan oppnås ved observasjon i varetekt. Selv om helsepersonell ved en behandlingsinstitusjon antakelig vil være bedre til å tolke og rapportere om siktedes fungering vil dette kunne avhjelpes ved at de sakkyndige selv foretar observasjonene, eventuelt at de sakkyndige instruerer ansatte i fengslet om hva som skal observeres/rapporteres.", "Vilkårene for tvungen observasjon etter straffeprosessloven § 167 er etter dette ikke tilstede, og påtalemyndighetens anmodning kan ikke tas til følge.", "SLUTNING"]}}}