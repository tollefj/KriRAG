{"id": "/dokument/TRSTR/avgjorelse/ttel-2022-148789", "introduction": ["A, født [00.00.2000], ble ved Nedre Telemark tingretts dom av 14. oktober 2020 idømt fengsel i to år. Til fradrag i straffen gikk 65 dager for utholdt varetekt. Videre ble A ved Agder lagmannsretts tilleggsdom av 19. mars 2021 idømt fengsel i tretti dager. Det ble gitt varetektsfradrag på tre dager.", "A ble løslatt på prøve den 29. juni 2022 med vilkår om møteplikt for friomsorgen hver 14. dag i fire måneder, fra og med tidspunkt for første møte, som ble gjennomført samme dag.", "A overholdt møteplikten den 13. juli 2022. Han møtte ikke opp til avtalen den 27. juli 2022. Den 29. juli 2022 ble det innkalt til innskjerpingssamtale på grunn av As manglende oppmøte til avtalen. A møtte til innskjerpingssamtalen den 2. august 2022. Krav om å møte til fastsatt tid og sted ble her innskjerpet, og det ble avtalt ny møteplikt den 10. august 2022.", "Den 9. august 2022 ringte A til friomsorgskontoret og ba om å få fremskyndet sin møteplikt til denne dagen på grunn av en arbeidssituasjon. Møteplikten ble gjennomført og det ble avtalt ny møteplikt den 22. august 2022.", "A møtte ikke opp til avtalt møte den 22. august 2022, dette til tross for at friomsorgskontoret sendte A tekstmelding i forkant med beskjed om at han kunne komme innom til samtale før tiden om han ønsket dette. A besvarte SMS-en en time etter avtaletidspunktet hvor han spurte om når friomsorgskontoret stengte.", "Den 23. august 2022 fattet Agder friomsorgskontor vedtak om stans i saken grunnet vilkårsbrudd. A ble informert om klagefrist og mulighet for bistand i forbindelse med eventuell utarbeidelse av klage. Etter litt fram og tilbake vedrørende avtale om tidspunkt i forbindelse med bistand til klage, møtte ikke A til avtalen. Han har derfor ikke inngitt klage på vedtaket innen den fastsatte frist.", "Saken ble oversendt Kriminalomsorgen region sørvest med anmodning om at saken fremmes for domstolen med begjæring om gjeninnsettelse i fengsel for hel eller delvis fullbyrding av reststraffen.", "Den 3. oktober 2022 fremsatte Kriminalomsorgen region sør begjæring for Agder lagmannsrett om gjeninnsettelse i fengsel etter brudd på vilkårene for prøveløslatelse. Den 2. november 2022 ble saken overført Telemark tingrett. Det er nedlagt slik påstand:", "Reststraff på 254 – tohundreogfemtifire – dager etter løslatelse på prøve etter Agder lagmannsrettsdom av 19.3.2021 skal fullbyrdes.Til fradrag for møteplikt kommer 85 – åttifem – dager.", "A ble lovlig stevnet til rettsmøtet den 20. desember 2022. Han møtte. Hans forsvarer deltok på videolink."], "paragraphs": {"KAPITTEL_1": {"title": "Rettens vurdering", "content": ["Etter straffegjennomføringsloven § 44 annet ledd kan kriminalomsorgen på regionalt nivå bringe saken inn for tingretten med begjæring om gjeninnsettelse i fengsel for hel eller delvis fullbyrdelse av reststraffen dersom den prøveløslatte, etter at kriminalomsorgen har holdt innskjerpingssamtale eller fastsatt vilkår etter § 44 første ledd, på nytt bryter vilkår. Bestemmelsene om omgjøring av dom på samfunnsstraff etter straffeloven § 52 første ledd bokstav a gis tilsvarende anvendelse på saker om gjeninnsettelse for fullbyrdelse av reststraff etter prøveløslatelse.", "Det er opp til rettens skjønn om begjæring om gjeninnsettelse for fullbyrding av hele eller deler av reststraffen skal tas til følge, jf. ordlyden «kan» i straffeloven § 52 første ledd. Hovedregelen ved brudd på vilkår for prøveløslatelse er at reststraffen skal fullbyrdes, jf. Ot.prp.nr.90 (2003–2004) pkt. side 494. I Ot.prp.nr.90 (2003–2004) pkt. 22.7.4 uttales at det er viktig at lovbrytere, aktører i strafferettspleien og allmennheten har tillit til at vilkårsbrudd møtes med konsekvente og effektive reaksjoner for å opprettholde samfunnsstraffen som et reelt straffalternativ. Retten legger til grunn at det samme gjør seg gjeldende når det gjelder prøveløslatelse.", "Retten finner det utvilsomt at A gjentatte ganger forsettlig eller i det minste uaktsomt har brutt vilkårene for prøveløslatelse. Han har uteblitt uten å gi beskjed om fravær og fraværene skyldes utelukkende forhold på hans side. Han overholdt ikke møteplikten den 27. juli 2022. Etter å ha hatt innskjerpingssamtale overholdt han heller ikke møteplikten den 22. august 2022. Grunnvilkåret for at retten kan fastsette fullbyrdelse av reststraff er oppfylt.", "Vilkårsbruddene er etter rettens syn ikke å anse som bagatellmessige. Unnlatelse av å møte opp i henhold til avtalt møteplikt ligger i kjernen av brudd på samfunnsstraff, jf. Rt-2011-484 avsnitt 14. Det samme må gjelde når det kommer til møteplikt som vilkår for prøveløslatelse. Innskjerpingssamtale har ikke vært tilstrekkelig for å hindre videre brudd. Etter rettens syn er det nødvendig å reagere med hel fullbyrding av straffen for å markere at gjentatte brudd på vilkår for prøveløslatelse har tydelige og alvorlige konsekvenser.", "Retten har vurdert As personlige forhold, men finner ikke at de grunner han har gjort gjeldende gjør at gjeninnsettelse fremstår som lite rimelig eller uhensiktsmessig slik at hovedregelen bør fravikes. Det vises til den restriktive praksis som forarbeidene legger opp til.", "Det skal ved omgjøringen tas hensyn til den del av straffen som allerede er gjennomført, jf. straffeloven § 52 annet ledd. Som anført i begjæringen finner retten at det må gjøres fradrag for 85 dager for den tid han har overholdt møteplikt.", "Begjæringen om gjeninnsettelse for fullbyrdelse av reststraffen på 254 dager med fradrag for 85 dager tas etter dette til følge.", "DOMSSLUTNING", "A, født [00.00.2000], gjeninnsettes i fengsel for fullbyrding av reststraff etter prøveløslatelse fra soning av straff idømt ved Nedre Telemark tingretts dom av 14. oktober 2020 og Agder lagmannsretts tilleggsdom av 19. mars 2021 med 254 – tohundreogfemtifire – dager, jf. straffegjennomføringsloven § 44 annet ledd, jf. straffeloven § 52 første ledd bokstav a.", "Til fradrag for møteplikt kommer 85 – åttifem – dager."]}}}