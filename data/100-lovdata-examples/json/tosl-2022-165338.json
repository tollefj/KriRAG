{"id": "/dokument/TRSIV/avgjorelse/tosl-2022-165338", "introduction": ["Danske Bank ved Intrum AS har begjært tilsidesettelse av As i utgangspunktet fullførte gjeldsordning.", "Gjeldsordningsperioden var fra 19.09.2014 til 18.09.2020. Totalgjelden i gjeldsordningen var på kr 863 353,–, fordelt på 14 fordringshavere.", "A er en av fire testamentsarvinger etter B, som etter det opplyste døde 03.12.2021. Det fremgår av testament 17.12.2007 at As arv utgjør 25 % av det som den avdøde etterlater seg. I testamentet gav arvelateren en erklæring overfor As far om at hun ikke kunne tilbakekalle eller endre testamentet uten hans samtykke, og heller ikke etter hans død skulle kunne tilbakekalle eller endre testamentet. Ved testament 08.08.2018 fastholder arvelateren testamentet av 2007, med den tilføyelse at arven skal være beskyttet mot arvingenes tidligere kreditorer etter dekningsloven § 3-1.", "Intrum AS har opplyst at den arvede boligen ble solgt gjennom eiendomsmekler den 14.11.2022 for kr 6 400 000,–. A har i dagens rettsmøte opplyst at dette er boets vesentligste verdi, og at avdøde dessuten hadde litt penger/aksjer. Boet skiftes etter det opplyste privat og advokat Sperre er oppnevnt som tillitsmann ved beslagsforbud etter dekningsloven § 3-4. Advokat Sperre har i brev til kreditorene opplyst at verdiene i boet ut over eneboligen er ca kr 1,5 millioner i innskudd og fond.", "Saksøkeren mener at A må fordele arv slik at kravene blir dekket med anmeldt beløp med fratrekk for betalt dividende. Saksøkeren har anført at testamentet av 2018 er ugyldig, fordi det er en endring av testamentet av 2007. Saksøkeren har nedlagt slik påstand: «Skyldners gjeldsordning tilsidesettes jfr GOL § 6-2 fjerde ledd, med fratrekk for betalt dividende i perioden.»", "A har fremsatt innsigelse mot dette og møtte derfor i dagens rettsmøte, uttalte seg og svarte på rettens spørsmål."], "paragraphs": {"KAPITTEL_1": {"title": "Rettens merknader", "content": ["Begjæringen om tilsidesettelse er etter de opplysninger som foreligger rettidig i forhold til fristene i gjeldsordningsloven § 6-5.", "Et vilkår for at tilsidesettelse av gjeldsordningen helt eller delvis kan skje etter gjeldsordningsloven § 6-2 siste ledd, er at skyldneren «mottar» arv innen to år etter gjeldsordningsperiodens utløp, det vil her si innen to år etter 18.09.2020, altså innen 18.09.2022.", "Arvelaterens død skjedde innenfor toårsperioden og arven er arverettslig sett falt på tidspunktet for arvelaterens død, desember 2021, jf arveloven § 66. Dette får særlig den betydning at arven går til A fordi han levde på dette tidspunktet, uansett om han måtte dø før arven er mottatt og arveskiftet er fullført. Det avgjørende for om gjeldsordningen kan tilsidesettes er imidlertid som sagt om skyldneren her har kommet i den situasjon at han «mottar» arv innen 18.09.2022. I samsvar med Rokhaug, Gjeldsordningsloven i teori og praksis, 2015, side 535 legger retten til grunn at det avgjørende tidspunktet i utgangspunktet er når pengene eller formuesgodet er disponibelt for skyldneren, når skyldneren får råderett over verdiene det er tale om.", "Skiftet skjer her etter det opplyste privat og det er blitt oppnevnt tillitsmann ved beslagsforbud etter dekningsloven § 3-4. I brev 19.09.2022 til fordringshaverne under gjeldsordningen fra tillitsmannen, advokat Sperre, opplyser han at det da var usikkert når A vil motta arven. Boligen var lagt ut for salg gjennom mekler og var da ikke solgt. Advokaten skriver at utlodning ikke har skjedd før toårsfristens utløp 18.09.2022.", "Ingen parter har fremlagt skifteattesten for retten i saken her, så retten kjenner ikke mer til hvordan det private skiftet skjer, herunder om det er en testamentsfullbyrder eller ikke, og hvem av arvingene attesten er utstedt til. A fremsto i dagens rettsmøte som ikke å ha nøyaktige og sikre kunnskaper om slike forhold. Han opplyser å ennå ikke ha fått utbetalt arven. Tidspunktet for oppnevning av tillitsmann kjenner retten ikke til, men ser at det var skjedd (før) 07.06.2022, da advokat Sperre som tillitsmann den dagen hadde en telefonsamtale med namsfogden i Oslo.", "Uansett ser retten at skiftet har skjedd med normal og god fremdrift, og da ikke minst sett hen til den omstendighet at det innledningsvis tydeligvis har blitt vurdert av relevante myndigheter å skulle oppnevnes tillitsmann etter dekningsloven § 3-4, noe som i seg selv krever noe tid. Boligen i [sted] ble etter det opplyste lagt ut for salg i august 2021. I lys av alt som normalt må avklares og skje før og under et skifte fremstår dette som normal fremdrift for et skifte.", "Retten kan ikke se at spørsmålet om tilleggstestamentets gyldighet har noe å si for saken her. Det som har betydning er om A rent faktisk mottok arv før 18.09.2022, og retten kan ikke se at dette har skjedd. Midlene forvaltes i utgangspunktet av tillitsmannen og innholdet i hans brev av 18.09.2022, saksøkerens opplysning om tidspunktet for salg av eneboligen, samt As opplysninger i retten viser entydig at skiftet ikke var fullført og at A ikke mottok arven innen 18.09.2022. Etter det opplyste er skiftet ikke fullført og arven heller ikke mottatt pr i dag. Gitt at skiftet fremstår å skje med normal og god fremdrift, kan retten ikke se at det er grunn til å se bort fra disse rent faktiske forhold som avgjørende for saken. A fremstår heller ikke ut fra hva som er fremkommet for retten å være den person som gjennomfører skiftet.", "Etter dette konkluderer retten at arv ikke er mottatt av A innen to år etter gjeldsordningsperiodens utløp. Gjeldsordningen kan da ikke tilsidesettes. Lovens ordning er at når arv ikke er mottatt innen lovens frist, har gjeldsordningsloven medført at skyldneren har fått en ny start, fri fra eldre gjeld, uten at dette kan tilsidesettes grunnet arven.", "SLUTNING", "As gjeldsordning tilsidesettes ikke."]}}}