{"id": "/dokument/TRSTR/avgjorelse/ttro-2022-168156", "introduction": ["A, født [00.00.1975], bor [adresse], samboer, ingen barn å forsørge, tjener ca 750 000 kroner brutto per år, ingen formue.", "Trøndelag Politidistrikt har den 25.10.2022 siktet A for overtredelse av", "I Vegtrafikkloven § 31 første ledd, jf. § 22 første ledd for å ha ført en motorvogn når han var påvirket av alkohol (ikke edru) eller andre berusende eller bedøvende midler.Grunnlag:Fredag 6. august 2021 kl. 03.00 i Joakim Brevolds allè 4 i Åfjord førte han en traktor (ATV) med kjennemerke [kjennemerke], til tross for at han var påvirket av alkohol. Blodprøve tatt av ham samme dag kl. 08.28 viste en promille på 2,16.II Vegtrafikkloven § 31 første ledd, jf. § 24 første ledd første punktum for å ha ført motorvogn uten å inneha gyldig førerkort, eventuelt gyldig kompetansebevis, for vedkommende gruppe av motorvogner.Grunnlag:Til tid og på sted som beskrevet under post I førte han den der nevnte traktor til tross for at han ikke hadde gyldig førerkort for vedkommende gruppe av motorvogner.", "Siktede har avgitt en uforbeholden tilståelse i retten i dag. Riktigheten av tilståelsen styrkes av de øvrige opplysninger i saken, herunder anmeldelsen (02,01), utskrift fra autosys (08,02), illustrasjonsmappe med bilder fra åstedet (09,01) og analyseresultat toksikologi (09,03). På bakgrunn av dette har retten funnet det bevist at siktede har forholdt seg som beskrevet i siktelsen, og at han har handlet med den nødvendige skyld i henhold til skyldkravet i vegtrafikkloven § 31.", "Vilkårene for straff er oppfylt. Siktede har samtykket i at saken blir avgjort ved tilståelsesdom. Retten finner at vilkårene for tilståelsesdom er til stede og at pådømmelsen ikke er betenkelig (straffeprosessloven § 248). Siktede dømmes i samsvar med siktelsen."], "paragraphs": {"KAPITTEL_1": {"title": "Straffutmåling", "content": ["Siktede domfelles for kjøring med en promille på 2,16 og kjøring uten gyldig førerkort for traktor (ATV). Bærende for straffutmålingen er domfellelsen for promillekjøring. Av vegtrafikkloven § 31 andre ledd bokstav c) følger det at kjøring med den påvirkningsgrad siktede hadde, normalt kvalifiserer til ubetinget fengselsstraff i kombinasjon med bot.", "Bilkjøring med en påvirkningsgrad i denne størrelsesorden representerer et betydelig faremoment i trafikken. I dette tilfelle endte kjøringen også med et trafikkuhell der siktede selv ble påført skade, i tillegg til at et oppsto materielle skader. Selv om kjøringen fant sted på et tidspunkt på døgnet når det er mindre trafikk enn ellers, legger retten til grunn at risikoen for å møte andre trafikanter var til stede. Med hensyn til faremomentet er det ellers rimelig å ta hensyn til at kjøretøyet var en ATV med hastighetsbegrensning i samme klasse som traktor, hvilket innebærer at skadepotensialet var lavere enn om tiltalte hadde kjørt en personbil.", "I formildende retning kommer siktedes uforbeholdne tilståelse, jf. straffeloven § 78 bokstav f). Selv om tilståelsen ikke har vært av stor betydning for etterforskningen i saken, har den gitt en prosessøkonomisk besparelse.", "I tillegg vektlegges i formildende retning den lange saksbehandlingstiden i politiet, jf. straffeloven § 78 bokstav e). Retten legger til grunn at saken var ferdig etterforsket i september 2021. Saken ble sendt tingretten for pådømmelse først i november 2022, hvilket innebærer at saken har hatt en betydelig liggetid.", "Retten legger til grunn at tiden som har gått fra kjøringen fant sted og til saken er kommet opp for pådømmelse har vært en stor belastning for siktede. I løpet av den tiden som har gått, har siktede både på det personlige plan og i yrkesmessig sammenheng gradvis kommet seg ut av den vanskelige situasjonen som han på hendelsestidspunktet befant seg i.", "I Høyesteretts dom HR-1992-57-B, ble det ved et tilfelle av høypromille funnet grunnlag for betinget fengsel som reaksjonsform som følge av at saken var blitt gammel. Den vesentligste forsinkelsen i saken skyldtes liggetid hos politiet i mer enn et og et halvt år.", "Liggetiden i vår sak har vært noe kortere, og den totale saksbehandlingstiden fram til nå er en god del kortere enn det som var tilfelle i HR-1992-57-B. Høyesterett omtalte saken som et grensetilfelle.", "Retten finner at det i dette tilfellet ikke er tilstrekkelig grunnlag for å fravike lovens utgangspunkt som er ubetinget fengsel. Imidlertid mener retten at det på grunn av den ulempe siktede er påført som følge av den lange saksbehandlingstiden er rimelig å reagere med en fengselsstraff av kortere varighet. Retten finner at straffen passende skal settes til fengsel i 18 dager.", "Det skal videre utmåles en bot. Ved promillekjøring skal boten normalt tilsvare halvannen ganger brutto månedlig inntekt. Det skal likevel ses hen til siktedes øvrige økonomiske situasjon ved utmålingen, jf. straffeloven § 53. Retten er enig med påtalemyndigheten i at det ved utmåling av botens størrelse bør tas hensyn til siktedes økonomiske situasjon særlig sett hen til det betydelige erstatningskravet han er ansvarlig for. Retten fastsetter boten til 10 000 kroner. For det tilfelle at boten ikke betales, fastsettes en subsidiær fengselsstraff på 15 dager."]}, "KAPITTEL_2": {"title": "Erstatningskrav", "content": ["Det er framsatt krav om at siktede dømmes til å betale erstatning til Gjensidige Forsikring ASA med kr. 129.704,– og [virksomhet] AS med kr. 15.000,–. Retten finner erstatningskravene som utvilsomme, og pådømmer kravene i medhold av straffeprosessloven § 432 andre ledd."]}, "KAPITTEL_3": {"title": "Sperrefrist", "content": ["Det følger av tapsforskriften § 4-1 at når en person uten førerkort dømmes for promillekjøring skal det fastsettes sperrefrist etter de samme retningslinjer som gjelder for tap av førerrett i forskriften kapittel 3, i dette tilfellet § 3-2 nr. 4. Tatt i betraktning at siktede kjørte en traktor (ATV), er det etter rettens vurdering rimelig å fastsette sperrefristen på laveste nivå i det angitte intervallet (2-5 år). Sperrefristen for retten til å erverve førerkort fastsettes for en periode på 2 år. Sperrefristen regnes fra den dagen overtredelsen fant sted, jf. tapsforskriften § 1-4 femte ledd.", "DOMSSLUTNING ", "A, født [00.00.1975], dømmes for overtredelse av vegtrafikkloven § 31 første ledd, jf. § 22 første ledd og vegtrafikkloven § 31 første ledd, jf. § 24 første ledd til fengsel i 18 – atten – dager, jf. straffeloven § 79 bokstav a. ", "A dømmes videre til en bot på 10 000 – titusen – kroner, subsidiært fengsel i 15 – femten – dager jf. straffeloven § 54. ", "A dømmes til innen 2 – to – uker fra dommens forkynnelse å betale til Gjensidige Forsikring ASA erstatning med 129 704 – ethundreogtjuenitusensjuhundreogfire – kroner. ", "A dømmes til innen 2 – to – uker fra dommens forkynnelse å betale til [virksomhet] AS erstatning med 15 000 – femtentusen – kroner. ", "A idømmes sperrefrist for erverv av retten til å føre førerkortpliktig motorvogn for en periode på 2 – to – år, regnet fra 6. august 2021, jf. vegtrafikkloven § 24 a andre ledd jf. forskrift om tap av retten til å føre motorvogn mv. § 4-1 jf. § 1-4 femte ledd. "]}}}